Introduzione
============

Con la continua evoluzione delle tecnologie legate al web è sempre più importante garantire
elevati standard di qualità al fine di ridurre i costi di gestione delle applicazioni.
Javascript Best Practices, il primo libro nel suo genere in lingua italiana, affronta dal punto
di vista di alcuni professionisti di spicco nel mondo Javascript italiano le migliori pratiche
di sviluppo introdotte dalle nuove versioni del linguaggio.

Chi dovrebbe leggere questo libro
---------------------------------

Il libro è dedicato a tutti gli sviluppatori Javascript, sia quelli più esperti sia quelli alle prime
armi. [Javascript Best Practices](http://jsbestpractices.it) è stato studiato come un ricettario, da cui ognuno può tirare
fuori la migliore ricetta e rielaborarla secondo le proprie necessità. Non solo teoria,
ma anche molti esempi concreti e casi di studio che permettono di mettere subito in
pratica ciò che si è appreso.

Cosa contiene questo libro
--------------------------

Aggiornato alle ultime tecnologie relative a Javascript il volume affronterà anche le principali librerie ad oggi presenti sul mercato per lo sviluppo server side con javascript. Tra gli argomenti trattati: Imparare a testare il proprio codice tramite la libreria jsUnit e Zombie.js. Migliorare le performance delle proprie applicazioni. Utilizzare CoffeeScript come meta linguaggio. Sfruttare Node.Js per creare applicazioni realtime. Imparare le pratiche dello sviluppo ad eventi. HTML5 e localstorage come strumenti di salvataggio dati. Usare Node.js per creare applicazioni lato server. Imparare i principali pattern di sviluppo con javascript.

Cosa non contiene questo libro
------------------------------

Ci sarebbero tantissimi argomenti da trattare su Javascript ma, per motivi di spazio, questo libro non riesce a trattarli tutti. Se il vostro interesse verte sullo sviluppo frontend vi suggeriamo di leggere, il libro Programmare con JQuery sempre edito da FAG.


Feedback e codice di esempio
----------------------------

Per tutti noi i feedback sono molto importanti: ci daranno la misura di quanto siamo
riusciti a raggiungere gli obiettivi prefissati con questo libro e ci aiuteranno a fare
meglio la prossima volta.

Potete contattarci e scaricare gli esempi tramite il [nostro sito](http://www.jsbestpractices.it)
e la relativa pagina [Facebook](http://www.facebook.com/jsbestpractices).

La chat in tempo reale realizzata con Node.js è disponibile all'indirizzo https://github.com/mcollina/js-best-practices-real-time-chat.

Risorse utili
-------------

La comunità Javascript è sempre in fermento ed è sempre possibile trovare interessanti risorse sul web.

Sicuramente possiamo consigliarvi il sito del [GrUSP](http://www.grusp.org) e alla relativa mailing list.

Non dimenticatevi, inoltre, che molte novità, con i relativi approfondimenti, arrivano dalle conferenze come il [jsDay](http://www.jsday.it).

Se vi sentite particolarmente pigri esiste un collettore di blog sul linguaggio, chiamato DailyJs.com, ed un sito ricco di tutorial sempre aggiornati, html5rocks.com. Entrambi i siti rappresentano un ottimo spunto da cui far partire le proprie sessioni di studio.

Ringraziamenti
--------------

Gli autori ringraziano il GrUSP per l’iniziativa e tutti coloro i quali, durante la stesura
del libro, hanno dato supporto morale e tecnico.
